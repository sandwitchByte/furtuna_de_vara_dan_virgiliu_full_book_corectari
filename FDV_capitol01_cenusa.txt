CAPITOL 1
Cenușă

Dacă ţi-ai propune să mă cunoşti şi ai alege, din motive care nu mă interesează, această după-amiază, te pândeşte,
cu siguranță, o neşansă. Mai întâi ar trebui să înfrunți arşiţa unei zile de iulie, de-a lungul drumului care nu
poate fi, în nici un caz, scurtat. Pentru că, de ce să mă ascund, locuiesc destul de departe de centrul oraşului
şi puțin îmi pasă de cei care ar putea să-mi reproşeze că mi-am obținut liniştea vag patriarhală, în schimbul
neeleganţei de a-mi supune la cazna drumului musafirii. Orideunde ai veni convenim, sper, că nu poţi pica din
cer trebuie să treci fie prin gară, aşezată în partea cealaltă a oraşului, fie prin piața unde staționează
autobuzele. De acolo începe strada aceasta dreaptă, o surprinzătoare ambiție geometrică pentru un oraş care,
în rest, nu-şi refuză nici un capriciu. Vei merge, aşadar - iartă-mi sadismul că-mi imaginez că vii fără maşină
pe strada dreaptă şi lungă lipsită de copaci, un coridor alb, ars de soare, printre grădinile umbroase din jur,
prea depărtate totuşi ca să poată să te apere de razele fierbinți. Ştim cu toții ce plăcere îți poate provoca
un asfalt incins, în care tălpile pantofilor se îngroapă ca într-o cocă de jar, iar cât privește exclamațiile
la adresa primarului care a tăiat, cu ani în urmă, arborii de pe trotuar numai pentru că bulevardul i se părea
un moft inutil, cred că aceste exclamații pitoreşti e mai bine să rămână între noi.

O dată străbătută strada, nu-ţi rămine decât să deschizi poarta din gardul de lemn, să păşeşti pe aleea acoperită
de prundiş, să suni, în sfârşit, să iei parte la nelipsitul ritual de primire, nici mai vesel nici mai anost ca
la alte case. Vorbele în plus- s-ar putea altfel? pe care proprietarii au să găsească de cuviinţă să le spună
despre chiriașul lor, nu fac două parale pentru că, dacă în casa aceasta poate cineva să mai vorbească de rău
cu adevărat, nimeni nu poate s-o facă mai bine decât mine. În treacăt fie spus, nu-mi place să abuzez de această
înzestrare de a mă ponegri numai pentru că s-ar putea întâmpla ca unul sau altul să-mi ia părerile prea în
serios și, zău, sufăr când văd oameni fără umor.

Dar, oricum, toate astea nu sânt decât convenții peste care treci cu uşurinţă şi abia acum îți dai seama ce
neşansă ai avut vizitându-mă într-o astfel de după-amiază.

Nu cred să fie ceva interesant în figura unui om care tocmai s-a întins in pat cu dorinţa de a dormi trei zile.
N-are nici o importanță să afli o serie de detalii: destul că somnul acesta nu-i nici măcar datorat unei oboseli
deosebite ci pur şi simplu plictiselii de vacanţă. Vacanța unui profesor de sport cu foarte puțini elevi
corigenţi, şi cu un bilet pentru două săptămâni la mare cu plecarea peste vreo zece zile. Şi dacă o să-mi spui
că te-a impresionat plăcut imaginea unui vlajgan de treizeci de ani căruia-i trosnesc fälcile de somn şi se
întinde ca un atlet învins, dă-mi voie să nu am o părere prea bună despre priceperea pe care o ai la oameni.

Cum, însă, ştiu că nu va veni nimeni, lenea mea dezolantă poate să prolifereze în voie, împrejurarea de a-i
strica cuiva cheful este, fără nici o îndoială, exclusă. Nu m-aş sinchisi, totuşi, pentru nimic în lume chiar
dacă aş afla că vrea cineva să vină la mine. În definitiv eu îmi văd de treabă şi accept că atunci când deranjez
pe cineva mi se pot întâmpla fel de fel de lucruri.

În orice caz, cam acestea erau gândurile mele în clipa în care a sunat. Vă iau ca martori că mi-am exprimat,
în gând, compasiunea pentru un eventual musafir. Nu trebuie să vă îngrijorați, ce să-i facem, suntem obligați
să fim politicoşi şi, cu puțină ipocrizie, spunem că asta nu ne dă nici o bătaie de cap.

A sunat, am deschis.

Dar nu e decât poştaşul, un om obişnuit cu drumurile lungi şi după-amiezile fierbinți. Oricâtă înțelegere aş
avea pentru obrazul său transpirat mă gândesc, mai întâi, la veştile pe care poate să mi le aducă. Ne cunoaștem
de câțiva ani, mai precis de când m-am mutat pe strada asta şi l-am întrebat, la colțul străzii, pe poștașul
acela singuratic dacă îl știe pe omul la care urma să mă instalez. Cu siguranța că îl știa, cum să nu-l ştie,
ce importanţă au numerele caselor pe o stradă atât de familiară, asemenea unei uliţe de sat.

Soarele îi cade pe cascheta uniformei şi-i pune pe capul obosit un bulgăre orbitor ca o trompetă acustică
lustruită cu prea mult zel. Îmi întinde, foarte oficios, o factură.

— Aveți un colet, spune el fără să aibă habar de haloul scânteietor al bietei sale şepci.

De altfel recunose că sânt cu totul deplasate aceste observaţii şi ele vin din prostul obicei de a face
observații chiar şi atunci când ar fi mult mai cuminte să-ți vezi de treabă.

— Ar fi trebuit să veniți la oficiu să-l ridicați, după cum scrie la regulament, dar e mic și m-am gândit să
vă scutesc de drum.

Zâmbesc, dar [pentru] gestul lui merita să nu fiu aşa somnoros, pentru că, sânt sigur, ceea ce credeam eu a fi zâmbet
nu putea fi decât o strâmbătură, un caraghioslic.

— Semnați-mi aici, vă rog.

Un creion chimic, tare, și o hârtie groasă. Scoate din geanta lui un pachetel mic, împachetat frumos, în hârtie
albastră, cu un sigiliu cenusiu, de plumb.

Acum, după ce s-a încheiat misiunea sa oficială, omul e altul.

— Dar, zău, îmi spune, cum de stați acasă, domnule profesor? Când e-atâta răcoare acolo!

Îmi arată munţii. Un cearcăn uriaş, deasupra caselor, la capătul străzii, desenat de un copil ștrengar,
lăudat prea mult pentru talentul său. Îmi face plăcere să-mi spună asta, să-mi mai biciuiască trândăveala,
pentru că şi eu găseam cu totul prostească risipa, în acest fel, a vacanţei.

Cand ajunge să vorbească despre căldură, gata, redevením amici şi prezenţa lui mă interesează din ce în ce mai
puţin.

Abia a plecat poştaşul şi mă uit la pachet. Un cub modest, cu o etichetă albă pe care scrie foarte clar:
Profesorului Adrian Martin, oraşul, strada, etc. Numele expeditorului, ortografiat oricum mai neglijent, nu
mi-a spus nimic. Pur și simplu un Paul Popescu care s-a încăpăţinat să-mi arate numele mie, după ce l-a arătat
cu aceeaşi probabilă dezinvoltură, câtorva funcționari poştali. Trebuie să fie vreo rudă îndepărtată care
începe, strategic, cu o mică atenţie 11[foarte neclar] arunc dar nu vă grăbiți să vă faceţi o părere despre mine după orice
fleac. Sânt extrem de curios şi dacă am aruncat cât-colo pachetul e pentru că, ştiind că vă am martori, o fac
și eu pe grozavul. Ca dovadă e că-l deschid, poftim, uitaţi-vă.

De sub invelitoare s-a desprins și a căzut pe covor o scrisoare. Am ridicat-o și am citit-o.

— Asta-i bună! am strigat eu, ceea ce la mine traduce o surpriză.

E cea mai stranie scrisoare pe care am primit-o vreodată. O glumă sinistră, în aparență, destul că m-am trezit
cu totul și, în aerul limpede al odăii, cuvintele scrisorii au început să aibă o neobişnuită viață sonoră.
Încă din clipa aceea, am luat totul în serios, și asta-i altă ciudățenie a mea pe care nu aveați de unde s-o
bănuiţi. Am luat lucrurile în serios, nu pentru că mi-aş fi pierdut umorul, dar prea a început totul să fie
ireal. Amiaza de iulie, poştaşul apăsat de soare, munții cu piscuri destrămate şi vorbele pe care, mai mult
decât să le citesc, le aud:

“Stimate domnule profesor,

Sânt prea trist ca să pot să vă cer scuze aşa cum se cuvine. Nu mă cunoaşteţi, dar dumneavoastră sânteţi
pentru mine eroul de la Stânca Albă, cel care i-a salvat pe cei doi alpinişti rămaşi suspendați, deasupra
prăpastiei, în ger. Păstrez ziarul cu chipul dumneavoastră. Am ştiut în momentul când mi-a murit cel mai bun
prieten că numai dumneavoastră îi veți putea îndeplini voia. Iată-l deci pe prietenul meu, pe bătrânul meu
prieten, în singurele mâini care-l pot duce pe Stânca Alba. De acolo trupul lui va fi luat de vânt. Aş vrea
să fie o zi cu soare, să-l primească soarele, acolo, pe munţi... Eu nu mai sânt în stare să-l duc acolo, și de
aceea vi-l trimit pe prietenul meu. Pachetul...”

Dintr-o dată am simțit o mare greutate în palmă. Pachețelul atârna și l-am prins cu amândouă mâinile. Devenise
totul clar, nu mă mira că mă alesese pe mine, nu-i mare lucru să reții personajele de la rubrica cu “Intâmplări
adevărate" din Magazin. Oamenii îşi permit să aibă tot felul de drepturi asupra celorlalţi şi ce mare scofală
e pentru mine să renunț la trândăveală şi să urc în munți. La urma urmei, n-o să stau aici cu urna asta lângă
mine sau să-mi umplu curtea de cenușă funerară. Nu c-aș avea cine știe ce spaime, dar trebuie să accept că
strania rugăminte a expeditorului avea o foarte incomodă nuanță pedagogică. Îmi interzice, fără drept de apel,
să lenevesc.

Pe geam, dincolo de crengile veștede ca niște degete de fată bătrână, munții clipeau. O geană întunecată,
zdrențuită de soarele coborând.
