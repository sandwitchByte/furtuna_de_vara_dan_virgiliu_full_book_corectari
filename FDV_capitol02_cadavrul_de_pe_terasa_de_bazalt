CAPITOL 2
Cadavrul de pe terasa de bazalt

La capătul străzii mele, perpendicular, trece şoseaua montană, o panglică argintie, încâlcită, închipuind un
rebus incomod pentru automobilişti. Speram să apuc mai târziu, după întoarcerea de la mare, pe aceste cărări.
Nu pentru că nu m-ar fi interesat răcoarea de aici, ci dintr-un motiv pe care nu-l înţeleg de loc, acum. Cred
că era o cochetărie cu vârsta mea. La treizeci de ani, nu ştiu cine mi-a băgat în cap că trebuie să existe o
ordine: stai şi te prăjeşti frumuşel la mare, apoi te duci la munte. Scrântite idei, dar le-am plătit destul,
trebuie să fiți de acord cu mine, stând în oraş pe o asemenea arşiţă.

Aşadar, cu rucsacul în spate, pe cărările înguste ale muntelui. În vale acoperişurile se joacă prosteşte cu
razele soarelui, închipuind un decor de operetă ieftină pentru eroul îndrăgostit de piscuri.

Aproape de seară, când ziua mai agită sfâșieturi strălucitoare printre brazi, iată-mă aproape de punctul unde
începe să crească Stânca Albă, cel mai dificil dintre piscurile unui masiv atât de blând din Carpaţi. E o terasă
înaltă, pustie. Roca dură nu reuşeşte să îmblânzească decât o vegetație redusă. Cîțiva arbuşti singuratici şi
ierburi arse de zilele amețitor de uscate.

Ar trebui să-mi întind cortul aici. E departe de cărăriile marcate ale turiştilor şi aş scăpa de pâlăvrăgeala
lor de proaspeți și entuziaști cuceritori al unei naturi virgine. Fiecare din aceşti turişti se imaginează
într-un brav deschizător de drumuri, şi-ar face câte o casă la toate răspântille. Prea se ostenesc, cred, să
vină până aici să afle că se poate mânca şi cu mâna şi se poate dormi în trening. Dacă ei nu renunță, cel puțin
eu să fiu mai deștept și să nu mă bag în cabanele lor. Să-mi las urechile împuiate cu fel de fel de cântece şi
chiuituri numai pentru că e uneori, printre ei câte-o fetişcană nostimă, ar însemna să plătesc prea scump. 

Aici, pe terasa aceasta rece și pustle aș putea să înnoptez, dar mai este un ceas bun până apune soarele şi aş
putea să urc puțin spre Stânca Albă, până la una din acele terase înguste, din apropierea vârfului.

Orizontul, la apus, se umple de vâlvătăi și strică somnul, în noaptea care se lăsa, câtorva băieți simpatici
înainte de a se apuca de poezie.

Urcușul, nu mă laud, e o nimica toată pentru mine. Cu adevărat greu e peretele de stâncă, ultima sută de metri
a călătoriei mele, distanță pe care o voi face mâine în zori. Deocamdată mă plictisesc grozav cu urcușul anost,
un fel de A.B.C. pentru cățărătorii cu experienţă.

O mică platformă de piatră în coasta muntelui. Ajuns aici, mai că nici nu merită să întorci capul. Decât dacă
te mulțumești, şi asta te priveşte, cu satisfacții mărunte. Platforma se lărgeşte în chip neașteptat spre
dreapta. Un teren întins, cenușiu, înfipt în coasta muntelui. Înainte de a dispare după trunchiul de con al
stâncii platforma se acoperă, surprinzător, cu arbori. Sânt conifere fragile, umbrele unei oaze, prea anemice
totuşi pentru a risipi o metaforă ca aceea cu „Fata morgana" Printre ramurile care zgârâe în mod ridicol cerul
pur al asfinţitului se văd aparatele stațiunii meteorologice aşezată acolo. Instalaţii argintii, nichelate, cu
braţe ciudate pipăind atmosfera. Nu departe de aici, în dreptul reţelei aparatelor care îşi insinuează
tentaculele metalice spre vârful muntelui, albesc geamurile corpului de clădiri al institutului o cabană
centrală, mai mare şi alte câteva anexe.

E linişte. Razele lichefiate ale apusului de soare se preling pe versant. Numai paşii mei pe terasa de bazalt.
Aş putea să-mi întind cortul acum. Simt deja, lovindu-mi nările, aroma supei pe care o voi găti, imediat, la
spirtieră, supa concentrată care pune veşnic un intermezzo vesel în călătoriile mele. Pe la institutele astea
meteorologice nu-i zgomotul strident de la cabanele turistice, lucrează de obicei acolo oameni potoliți,
resemnaţi în cercetările lor, petrecându-şi serile jucând cărți. Eu nu suport jocurile astea. E un fel de a-ți
fura căciula, când n-ai chef să faci altceva.

Încercam să scot lucrurile din rucsac când am auzit o voce tăioasă, şi de loc amabilă.

— Ei, dumneata. Ce treburi învârtești?

Nu ştiu de unde a apărut omul acesta cu glasul neprietenesc. Terasa era, cu câteva clipe mai devreme, lipsită
de viaţă.

— Vreau să urc pe Stânca Albă. O să înnoptez aici. Vă deranjează ?

— Pe mine, nu. Dar sunt în cabană câţiva inşi cărora nu cred să le facă plăcere să ştie un străin dormind sub
geamurile lor…

— E prea târziu să ure acum...

— Ai avea însă timp să cobori...

— Am spus că vreau să urc, m-am răstit eu. Ce-mi pasă mie de ce le place sau nu celor de acolo.

— Ştii cumva ce-a fost înainte aici? întrebă omul din fața mea într-o şoaptă aprinsă. O vorbă repezită,
complice, iscoditoare.

— Habar n-am. Munţi, ce să fie altceva.

— O cabană, pe terasa asta, mai demult...

Era un bărbat de vreo patruzeci de ani, părea să fie destul de voinic, dar şoaptele lui, vorbele abia
strecurate printre dinți îi scad, într-un mod curios, din statură.

Atunci mi-am reamintit că fusese aici o cabană, dar n-o văzusem niciodată, dispăruse înghiţită de un incendiu,
înainte de a vizita eu prima dată aceste locuri.

Mă priveşte atent, cumva pieziş, de jos, deşi e cu siguranță la fel de înalt ca mine.

— Nu ştiu nimic, îi spun. Nici nu mă interesează poveştile astea.

— Vino, mă cheamă el. Ceea ce până acum în glasul lui era teamă sau poate numai îngrijorare a căpătat deodată
o nuanță de speranță. Poți să dormi la cabana noastră dacă vrei....

— Prefer cortul meu. Crede-mă, sunt sătul de confortul patului...

— Cum doreşti, spune el, de astă dată cu o voce perfect neutră.

Scotocește cu mâinile prin sacul de dormit.

— E dreptul dumitale să hotărăşti, se aude concluzia interlocutorului meu.

Fac câțiva paşi spre el şi rămân surprins. La picioarele mele în terasa dură, netedă, se cască o crăpătură
cumplită, cu marginile ascuțite, regulate, de parcă ar fi fost tăiate de un cuțit. Pe fundul tăieturii, pe
care n-o văzusem de la distanţă, curge o apă nervoasă, coloratá de soarele apusului.

Omul care mă chema era dincolo, de partea cealaltă a prăpastiei înguste şi periculoase. Îmi face semne.

— Poți trece pe aici, arată el o punte subțire, suspendată. Dar spune-mi de pe acum dacă vii, altfel ridic
puntea.

Declanşează brusc un mecanism ascuns şi puntea se ridică şi coboară de câteva ori.

— Am hotărât s-o ridicăm noaptea, vrea el să mă asigure, să nu vină cine ştie cine noaptea la aparate şi să
le strice. E mai bine aşa, se bucură el.

Ce mai contează să accepți o invitație străină după ce ai început un drum ca acela pe care îl începusem eu.

Numai de buclucuri e bine să mă feresc. Dar ce bucluc poate să-mi provoace o noapte petrecută într-un cadru
oricum mai paşnic decât grota unde voiam să-mi instalez cortul.

Mă uit la piatra neagră, dură, netedă. În spatele lui se distinge, în masa uniformă a stâncii, patrulaterul
unei fundații.

— Bazalt, zâmbeşte omul. O curiozitate geologică inexplicată încă: un corp de bazalt, o rocă vulcanică într-un
masiv muntos ca acesta apărut prin mişcări tectonice. Ascultă-mă, terasa asta de bazalt e un „cui" grozav la
facultățile de ştiinţe naturale. Câți repetenţi şi diplomați o fi făcut...

Aşa nu mai merge. Chiar să primesc lecții de geologie mi se pare total caraghios din partea mea. Simte singur
şi tace. Dar nu pentru multă vreme. Îl bănuiesc așteptând hotărârea mea.

— Să zicem c-aş veni. Două lucruri trebuie însă să ți le spun. Nu joc cărţi şi dorm zdravăn.

Opreşte din mişcarea lui mecanismul punții, vreo invenţie banală, şi puntea îngheață cu un capăt pe malul unde
mă aflu.

— Mai întârzii un pic, îi spun, să-mi adun lucrurile.

— Dar te rog să ridici puntea. Apeşi aici.

Dispare la fel de repede cum a venit. După un timp oarecare pornesc şi puntea scârțâie sinistru în urma mea.

Soarele s-a topit între piscuri şi a lăsat o lumină tulbure. Uşa cabanei e deschisă. Intru. Un salon mare,
elegant, cu un cămin imens. Deasupra mesei arde un bec, singurul bec pe care l-am văzut arzând în toată casa.
Pereții din bârne se împacă destul de bine cu glasvandul enorm. Pare vila de la ţară a unui moștenitor bogat
care nu-şi prea dă osteneala să-şi cultive gustul. Altfel n-ar fi amestecat în halul ăsta scaunele rustice cu
cele din plastic ordinar şi n-ar fi pus pe pereți mai ales fotografiile acestea în culori, reprezentând dimineţi
de iarnă şi de vară în munţi.

Nu mă deranjează că gazda întârzie. Chiar şi cele mai distrate sau neatente sfârșesc prin a trece prin salon
fie şi măcar pentru a-şi da aere de gazdă ospitalieră.

În peretele din față s-a deschis, cu un trosnet sec, o uşă. Lumina puternică a becului îi cade brutal pe umerii
îmbrăcaţi într-o rochie neagră. Se uită la mine, surprinsă să mă vadă, şi își lasă trupul în scaunul din capul
mesei, cel mai aproape de ea.

— Soţul meu mi-a spus că vii.

O umbră palidă de zâmbet. E o femeie frumoasă, cu o voce caldă, de o rară distincţie.

— Luaţi loc, zice ea cu o voce foarte clară. Cred că trebuie să luaţi loc, adaugă cu un glas ușor tremurat.

Un ţipăt cumplit ne-a amuțit. Geamurile au vibrat. Țipătul nu s-a mai repetat, dar fusese atât de putenic de
deznădăjduit încât aerul era încă plin de vibrațiile sale. Strigătul nu venea din casă. Am ieşit afară. Femeia
m-a urmat îndeaproape. Pe urmele noastre s-au auzit şi alte uşi, şi o sumedenie de becuri ardeau acum la vilă.
Pe terasa de bazalt luminile becurilor abia răzbăteau, dar ziua îşi mai târa încă zdrenţele şi răsărise şi luna.
Țipătul părea să fi pornit din această parte.

La vreo cincizeci de metri de cabană, aproape de punte, unde începe urcuşul spre Stânca Albă, zăcea un om. Luna
îi dezgolea obrazul. Femeia de lângă mine s-a clătinat şi abia am avut vreme s-o prind în brațe.

Omul prăbuşit era soțul ei. Era mort. Avea un cuțit infipt în piept. Zăcea pe o parte, cu fața spre lună.

Pe terasa de bazalt se afla cadavrul omului cu care statusem de vorbă. Mânerul cuțitului strălucea nefiresc de
tare, ca podoabele unui Narcis nebun.
